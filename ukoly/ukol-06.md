# ukol-06: Evidence aut

Vytvoř program pro evidenci aut malé autopůjčovny. Půjčovna má 2 automobily:

| Registrační značka | Značka a typ vozidla | Počet najetých kilometrů |
| ------------------ | -------------------- | ------------------------ |
| 4A2 3020           | Peugeot 403 Cabrio   | 47534                    |
| 1P3 4747           | Škoda Octavia        | 41253                    |

Vytvoř třídu `Auto`, která bude obsahovat informace o autech, které půjčovna nabízí. Třída bude mít tyto atributy:

- registrační značka automobilu `registracni_znacka`,
- značka a typ vozidla `typ_vozidla`,
- počet najetých kilometrů `najete_km`,
- informaci o tom, jestli je vozidlo aktuálně volné `dostupne` (pravdivostní hodnota -- `True` pokud je volné a `False` pokud je vypůjčené).

Vytvoř metodu `__init__()` pro třídu `Auto`. Registrační značku, značku a typ vozidla a počet kilometrů získej jako parametry funkce `__init__` a ulož je jako atributy objektu. Poslední atribut rovnou nastav jako `True`, tj. na začátku je vozidlo vždy volné.

Vytvoř objekty, které reprezentují oba automobily půjčovny.

Třídě `Auto` přidej metodu `pujc_auto()`, která nebude mít (kromě obligátního `self`) žádný parametr. Funkce zkontroluje, jestli je vozidlo aktuálně volné. Pokud je volné, změní hodnotu atributu `dostupne`, který určuje, zda je vozidlo půjčené, a vrátí text `"Potvrzuji zapůjčení vozidla"`. Pokud je vozidlo již půjčené, vrátí text `"Vozidlo není k dispozici"`.

Dále tříde `Auto` přidej funkci `get_info()`, která vrátí informaci o vozidle (stačí registrační značka a značka a typ vozidla) jako řetězec.

Nakonec do programu (mimo třídu) napiš dotaz na uživatele, jakou značku si uživatel přeje půjčit. Uživatel může zadávat hodnoty `Peugeot` nebo `Škoda`. Jakmile si uživatel vybere značku, vypiš informaci o vozidle pomocí funkce `get_info()` a následně použij funkci `pujc_auto()`.

Otestuj, že program nedovolí půjčit stejné auto dvakrát.

---

## Nepovinný bonus

Přidej třídě `Auto` metodu `vrat_auto()`, která bude mít (krom obligátního `self`) 2 parametry, a to je stav tachometru při vrácení a počet dní, po které zákazník auto používal. Ulož stav tachometru do atributu objektu. Nastav vozidlo jako volné.

Dále ve funkci vypočti cenu za půjčení. Cena je 400 Kč na den, pokud měl zákazník celkem auto méně než týden, a 300 Kč na den, pokud měl zákazník auto déle. Cena je stejná pro obě auta. Vlož cenu do nějakého informativního textu a ten vrať pomocí klíčového slova `return`.
